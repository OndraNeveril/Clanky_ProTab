Mnoho bádání bylo poslední dobou učiněno v oblasti Klacíku. Přesto se dodnes nikomu nepadařilo zjistit, co to klacík je, a hlavně, jaká je jeho podstata.

Získání klacíku

Ačkoli je tu s námi Klacík již miliony let, od Doby klacíkové postupně znalost práce s Klacíkem upadá v zapomnění. Tak se stalo, že dnešní mládež si již není schopna poznat Klacík a musí se proto spoléhat na to, že jim Klacík předá někdo jiný. Kde se tato osoba dostala ke Klacíku je dodnes záhadou, při každém pokusu vystupovat původ Klacíku sahají záznamy jen do doby o několik majitelů dříve. Nikdo tak dnes neví jistě, kde se tyto osoby ke Klacíku dostaly.

Teorie Velkého Klacíku

Jedna teorie praví, že existuje pouze jeden Klacík, neboť si všímaví klacíkolozi všimli, že nikdy neviděli více než jeden Klacík najednou. Někteří jdou dokonce ještě dále, a tvrdí, že se jedná o první a jediný Velký Klacík, který koluje lidstvem už od samotné Doby klacíkové, kdy byl Klacík na vrcholu. Co se s ním ovšem dělo celé statisíce, ba i miliony let, kdy se nikdo chudáku Klacíkovi nevěnoval, stejně tak co se s klacíkem v mezičase děje, tato teorie vysvětlit neumí. Tato teorie se dnes jeví jako nejpravděpodobnější.

Jiná teorie mluví o tom, že Klacík neexistuje žádný už od zhroucení nejvyspělejší civilizace všech dob na konci Doby klacíkové, že každý, kdo si myslí, že se s klacíkem během svého života setkal, byl pod vlivem omamných látek, jako Kofola, nedostatek spánku, či přátelení se s autisty. Podle ní si tak Klacík někdo vymyslí a utvrzuje zbytek společnosti v bludné představě, že existuje bájný Klacík.

Vědecká komunita mimo klacíkology tvrdí, že žádný Klacík neexistuje, ani nikdy neexistoval, že nikdy žádná Doba klacíková nikdy nebyla, natož vyspělá Klacíková civilizace. Tito pseudovědci tvrdí, že neexistuje Klacík, ale jen klacík, a tudíž nemá smysl se podstatou Klacíku zabývat. Současní klacíkologové tak čelí perzekuci ze strany mainstreamové vědy, stejně jako jejich kolegové plochozemci a máslologové.

Projevy Klacíku

Když už se někomu podaří Klacík dostat, daná osoba vůbec nemá tušení, že se o Klacík jedná. Jsou totiž zmateni jeho zjevem, často maskovaným za klacík, občas i nějaký jiný předmět. Skutečnost je však taková, že Klacík je mocný mytický nástroj. Jeho podstata stále není známa, ovšem výzkum nadále probíhá navzdory všem obtížím (viz Teorie Velkého Klacíku).

Následkem omezenosti dnešní mládeže si držitel Klacíku není schopen uvědomit, jaké štěstí ho potkalo, zprvu si totiž myslí, že drží jen obyčejný klacík. To je však velice chytrá vlastnost Klacíku, který se maskuje před lidmi, již nejsou hodni Klacík držet. Tak se stane, že se předchozího majitele zeptají, zda jim opravdu dal jen obyčejný klacík. Ten jim ovšem vysvětlí, jakého omylu se dopustili, že si spletli Klacík s klacíkem. Po poznání vyšší pravdy konečně pochopí, že jsou držiteli Klacíku. V naprosté většině případů se poté rozhodnou šířit pravdu dál a celý proces se opakuje. Pokud ale sami stále pochybují, mohou se vždy zeptat jedince, od kterého Klacík sami obdrželi, a tlumočit pravdu přímo od něj.

Stále nevyřešeným problémem ovšem zůstává, co se s Klacíkem stane, když se ho držitel nerozhodne předat. Vzhledem k tomu, že o tom nejsou sami schopni mluvit, jsou zřejmě drženi v mlčenlivosti samotným Klacíkem. Nikdy se proto nedozvíme, zda má Teorie Velkého Klacíku pravdu, či ne. 
